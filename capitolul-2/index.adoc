## Eclesiastul - capitolul 2

link:../[Inapoi]

### Partea 1 - Desertaciunea placerilor (2:1-11)

Continuam explorarea lui Solomon in cautarea sensului vietii si ne oprim de aceasta data in statia placerilor. In prima partea a capitolului 2 Solomon descrie modul in care a cautat implinire si satisfactie in toate placerile pe care viata le poate oferi.

Solomon incearca veselia si rasul - cauta folos in acestea si incearca sa inteleaga beneficiul pe care l-ar putea aduce - dar concluzioneaza spunand despre veselie: "ce te inseli degeaba?" - iar in alte traduceri: "ce folos are?"
Solomon stia ca, chiar in mijlocul rasului si al veseliei, inima poate fi mahnita (Pr 14:13), si ea singura isi cunoaste necazurile (Pr 14:10)
Rasul si veselia din mijlocul distractiilor nu fac decat sa aduca un gol mai mare in inima dupa ce totul se termina - ne lasa mai goi si mai infometati dupa adevarata implinire. Eclesiastul recunoaste desertaciunea din acestea si spune despre ras: "esti o nebunie".

Solomon isi continua cautarea cu alte placeri, iar versetul 3 este unul care intriga:

> "Am hotarat in inima mea sa-mi veselesc *trupul* cu vin, in timp ce *inima* ma va carmui cu *intelepciune* si sa starui astfel in *nebunie*, pana voi vedea ce este bine sa faca fiii oamenilor sub ceruri, in tot timpul vietii lor". (sublinierea imi apartine)

E un verset al contrastelor - cum as putea trupul sa fie plin de vin, dar inima plina de intelepciune, in timp ce starui in nebunie? 🤷‍♂️ Se pot disocia trupul si inima? Unul sa aiba o preocupare iar celalalt alta? *Mediteaza* la asta.
Eclesiastul subliniaza insa din nou demersul in care a pornit: vrea sa vada ce este bine sa faca oamenii in viata lor de sub ceruri. E o intrebare ce merita sa ne-o punem: ce merita sa fac cu viata mea?; care este o perspectiva corecta asupra vietii?; pentru ce merita sa imi traiesc viata?; ce ma poate implini?; sau cum ar spune lumea de azi - ce ma poate face fericit? E gresit sa fiu fericit? Ce vrea Dumnezeu sa fac in viata asta?

Cu totii visam sa facem lucruri mari, iar Solomon chiar face asta: am facut lucruri mari: 

> *Am* facut lucruri mari: *mi-am* zidit case; *mi-am* sadit vii, ...

Nu seamana oare cu cuvintele altui imparat?

> Oare nu este acesta Babilonul cel mare, pe care *mi l-am zidit eu* ... (Daniel 4:30)

Totul pentru sine, si facut de sine.

Solomon continua: case, vii, gradini ... toate acestea cer tot mai mult - iazuri, robi, roabe, cirezi, aur, argint, bogatii cat de imparati si tari. "Am ajuns mare", spune el - cu alte cuvinte, m-am imbogatit mai mult decat toti, am ajuns mai mare decat toti, mi-am pastrat chiar intelepciunea... Eclesiastul si-a permis totul. Tot ce i-au poftit ochii, tot ce si-a dorit, tot ce a fost dezirabil sau placut la vremea aceea - TOTUL.

Totusi, acest carusel ametitor al placerilor sfarseste in aceeasi statie a desertaciunii si a goanei dupa vant. Eclesiastul trage concluzia ca nu este nimic trainic sub soare - nici chiar maretia cu care "s-a imbatat" sau averile pe care le-a avut. Toate lucrurile mari pe care le-a facut, acum il lasa rece pe Eclesiastul.

La fel se intampla si in viata noastra - lucrurile pe care lumea le considera mari, ne vor lasa reci - ele nu ne pot implini. Asemenea lui Solomon, daca cautam implinirea in ele, vom fi dezamagiti. Implinirea si satisfactia noastra trebuie sa fie in Dumnezeu - noi suntem valorosi prin ceea ce suntem (copii ai lui Dumnezeu, mantuiti prin har), nu prin ceea ce facem.

E bine sa ne dorim sa facem lucruri mari - dar sa le cautam pe acelea mari in ochii lui Dumnezeu. Oare nu e credinciosia in lucrurile mici un lucru mare inaintea lui Dumnezeu? Si slujirea celorlalti cu lepadare de sine? 

> Ci oricare va vrea să fie mare între voi să fie slujitorul vostru si oricare va vrea să fie cel dintâi între voi să fie robul tuturor. (Marcu 10:43,44)

Aceasta e maretia pe care Dumnezeu o cere de la copiii Sai. In schimb, daca dorim sa fim mari in ochii lumii, vom trece odata cu lumea

> Şi lumea şi pofta ei trec, dar cine face voia lui Dumnezeu rămâne în veac. ( 1 Ioan 2:17)

Suntem mari atunci cand suntem mici - suntem mari atunci cand Domnul Isus e mare in noi - Ioan zicea "Trebuie ca El sa creasca iar eu sa ma micsorez" (Ioan 3:30). Sa il vedem pe El mare, sa vedem ce poate face Dumnezeu in maretia Sa in noi si cu noi.

In ultimul verset din pasaj, Solomon mentioneaza ceva foarte important: 

> m-am uitat *cu bagare de seama* la toate lucrarile pe care le facusem si la truda cu care le facusem...

Solomon se uita cu atentie la viata lui - este ceva ce lipseste atat de mult in ziua de azi, atat in lume, cat si noua ca si crestini. Atunci cand ne uitam cu bagare de seama, cu atentie, cu diligenta, cu intentie de a intelege, observam multe si invatam multe. Pavel spune "in adevar, insusirile nevazute ale Lui, puterea Lui vesnica si dumnezeirea Lui, se vad lamurit, de la facerea lumii, cand te uiti *cu bagare de seama* la ele, in lucrurile facute de El" (Rom 1:20). Trebuie sa fim dusmanii superficialitatii - doar cei care se uita la lucrurile din jur cu bagare de seama vad in ele insusirile lui Dumnezeu.
In acelasi fel, doar cand ne uitam cu bagare de seama la viata noastra si in Scriptura, vedem cum lucreaza Dumnezeu, cum ne calauzeste Dumnezeu, cum ne vorbeste Dumnezeu. Doar atunci cand suntem atenti vom auzi. Psalmistul ne indeamna si el la "oprire" - oprire din alergare si din rutina zilnica. Oprire tocmai pentru ca sa putem sa il vedem pe Dumnezeu, modul in care lucreaza in viata nostra si sa ne analizam lucrarile, asa cum a facut si Solomon

> Opriţi-vă şi să ştiţi că Eu sunt Dumnezeu: Eu stăpânesc peste neamuri, Eu stăpânesc pe pământ. (Ps 46:10)

Unul dintre lucrurile fascinante despre Eclesiast in aceasta carte este precizia chirurgicala cu care isi evalueaza viata si claritatea concluziilor pe care le trage asupra lucrurilor pe care le-a facut. Sa luam exemplul lui si sa ne analizam viata cu atentie

#### Intrebari de meditatie

1. Visez sa fac lucruri mari? Care sunt acelea? Sunt ele mari sau importante si in ochii lui Dumnezeu? Cum mi-ar place sa ma pot uita peste ani, inapoi la viata mea - cum mi-as dori sa fi aratat? Ce lucruri s-ar dovedi importante sau semnificative?

2. Ce lucruri pretuiesc? Cum le vede Dumnezeu?

3. Pentru ce imi doresc ce imi doresc? Am motive egoiste sau caut slava lui Dumnezeu?


### Partea 2 - Desertaciunea intelepciunii si nebuniei (2:12-17)

Solomon ajunge la momentul in care cauta sens in intelepciune si o pune fata in fata cu nebunia/prostia. Vede beneficiile intelepciunii ("inteleptul isi are ochii in cap, dar nebunul umbla in intuneric"), dar remarca faptul ca in fata mortii, marele egalizator, si inteleptul si prostul au aceeasi soarta - ambii mor. Pe Solomon il intriga faptul ca atat pomenirea inteleptului cat si a prostului se sterge repede dupa moarte si totul este uitat. Atunci reactia lui Solomon este sa urasca viata, neplacandu-i faptul ca in fata acestui tavalug al mortii, totul este in zadar.

Observam in aceasta cautare si in aceasta atitudine ca Solomon tanjeste sa ramana in amintirea posteritatii - prin mintea sclipitoare, prin descoperiri, prin iscusinta si intelepciunea de care a dat dovada, spera sa ramana o amintire trainica - insa totul e in van.

Intr-adevar, observam si in noi aceeasi dorinta, daca suntem sinceri cu noi insine - sa realizam ceva si sa lasam ceva in urma noastra. Dar in fata vesniciei, nu lucrurile pamantesti sunt cele care conteaza, nu mintea stralucita - ci intelepciunea de a face alegerea corecta pentru vesnicie, de a alege mantuirea prin Hristos - si aceasta intelepciune este intelepciunea venita de sus, cereasca, spirituala, primita in dar de la Dumnezeu. Toate celelalte lucruri pe care le facem cu minte si iscusinta, sunt bune si frumoase dar e o amagire sa credem ca prin ele vom avea faima si un nume cunoscut pentru posteritate. Posteritatea si amintirea ei este nemiloasa, la fel ca faima si averea/banii - isi iau zborul cat ai clipi (Pr 23:5).


### Partea 3 - Desertaciunea ostenelii (2:18-26)

> Mi-am urat pana si toata munca pe care am facut-o sub soare, munca pe care o las omului care vine dupa mine, ca sa se bucure de ea

Se ridica intrebarea: ce las celui ce vine dupa mine? Ce las urmasului meu? Dar ce las si celui care "vine" dupa mine, adica calca pe urmele mele, imi urmeaza exemplul ...? Las in urma doar agoniseala muncii, ca el sa se bucure de ea? Pr 23:5 ne spune ca bogatia isi face aripi ... Cel care nu s-a ostenit pentru ea nu va sti sa o pretuiasca si sa o gestioneze

Prov 12:27 ne spune ca, comoara de pret a unui om este munca. Totusi, lasi celui ce vine dupa tine doar rodul trudei si atat? Dar nu va stii sa gestioneze acest rod. Lasa-i si valori care nu pier, care sunt vesnice.

> ...cine stie daca va fi intelept sau nebun/prost?

Pai invata-l intelepciunea, nu-i lasa povara bogatiei, fara sa-i faci parte din intelepciunea de care are nevoie pentru a o gestiona/administra corect.

> Evr 11:20-21 Prin credinta a dat Isaac lui Iacov si Esau o binecuvantare care avea in vedere lucrurile viitoare. Prin credinta Iacov cand a murit a binecuvantat pe fiecare din fiii lui Iosif.

Atunci cand traiesti doar prin vedere, nu lasi valori ci poveri. Insa traind prin credinta, lasi adevaratele valori si binecuvantari.

Insa asa cum lasi munca ta, celor ce vin dupa tine, si nu lasi munca de azi si de ieri, ci de o viata, tot asa, lasa in urma valori de o viata. Incepe timpuriu cultivarea lor, strange-le in inima celor ce vin dupa tine inca din anii tineretii.

> Ecl 2:19 el va stapani peste toata osteneala mea, pe care am agonisit-o cu truda si intelepciune

O alta traducere spune "osteneala pe care am depus-o si administrat-o". Trudeste cu minte si intelepciune si apoi fi un bun administrator al rezultatelor acestei osteneli - vezi si v21 - cum muncesti? cu intelepciune, pricepere si izbanda?


Din verselete 20 si 21 ne putem pune intrebarea: De ce ajunge Solomon la deznadejde (a se citi disperare) cand se gandeste ca va putea ajunge in situatia de a isi lasa munca pe mainile unuia care nu s-a trudit deloc cu ea? Oare se defineste pe sine insusi prin munca? Dar tu? *Ce te defineste pe tine?* Am folosit aici exemplul culturii japoneze a muncii, unde multi oameni se definesc prin munca lor. In criza COVID-19, cand multe locuri de munca au fost desfiintate, multi japonezi si-au pierdut semnificatia, pentru ca se defineau prin munca lor. *Dar tu, ce iti da valoare?*

Urmatorul verset, versetul 22, ne aduce din nou in prim plan intrebarea existentiala a lui Solomon, putin nuantata: *"Drept vorbind (adica: pana la urma), ce folos are omul din toata munca lui si din toata straduinta inimii lui cu care se trudeste sub soare?"*

v23 este o constatare ... zilele sunt pline de durere si truda e doar necaz. Ne face sa ne punem serios intrebarea: *ce rol are aceasta truda in viata noastra?* *Ecl 1:3 ce folos are omul din toata truda?*

> Gen 3:17 cu multa truda sa-ti scoti hrana din el, in toate zilele vietii tale.

Nu rezulta oare ca truda e pentru scos hrana? Truda trebuie sa fie pentru hrana, adica pentru nevoi reale ale omului. Dar de multe ori truda noastra depaseste cu mult nevoile noastre si trudim mai mult pentru pofte, pretentii, mofturi, statut decat pentru nevoi reale. Si uitam sa ne mai bucuram, pentru ca trudim prea mult.

*Care este scopul muncii?* *Daca ai avea tot ce ai nevoie, si munca nu ar mai primi rasplata ei cuvenita, ai mai munci? Ce rol are in aceasta situatie munca?*

Insa versetele urmatoare ne spun ca poti gasi fericire atunci cand stii sa trudesti dar stii sa te si opresti din prea multa truda si sa te bucuri de ceea ce vine din mainile lui Dumnezeu ca sa te bucuri in aceasta viata sub soare: mancare, bautura, odihna, intelepciune si stiinta. Cel intelept nu are parte de o truda oarba, fara sfarsit - de aceasta are parte cel pacatos, care are grija sa stranga si sa adune, dar aceasta agoniseala sfarseste intr-un fel sau altul in mainile celui placut lui Dumnezeu.

Concluzia este ca si truda neobosita este o goana dupa vant si daca muncesti sa strangi mereu, tot nu vei fii fericit.


link:../[Inapoi]